# Support
Goede support is belangrijk voor tevreden klanten, en met tevreden klanten wordt alles makkelijker. Toekomstige support wordt makkelijker, klanten om feedback vragen wordt makkelijker en ook sales wordt makkelijker met meer tevreden klanten.

## Onbeperkt support
We bieden onze klanten gratis onbeperkt support. Dit doen we om 2 redenen:

1. Gratis support dwingt ons om een goed product te maken, zodat wij de druk en kosten van support zo laag mogelijk houden.
2. Goede support, zonder een kostendrempel, zorgt voor blijere klanten die langer van Picqer gebruik blijven maken.

Een nadeel is dat gebruikers ons in sommige gevallen vragen blijven stellen die buiten de scope van onze support liggen. Afhankelijk van de drukte zullen we soms gebruikers aangeven dat we ze met die vraag op dit moment niet kunnen helpen.

## Waar helpen we klanten mee?
Allereerst helpen we klanten zoveel mogelijk uit Picqer te halen. Dat gaat over het uitleggen van hoe features werken of hoe ze bepaalde problemen met Picqer kunnen oplossen.

Dan gaat het over problemen die klanten hebben met Picqer. Dit kan gaan over bugs in Picqer zelf, maar ook over fouten aan de kant van de klant. Bijvoorbeeld omdat de webshop verkeerd is ingesteld, er zelf gegevens verkeerd zijn toegevoegd of iets in de verkeerde volgorde gedaan wordt.

Ook helpen we klanten met dingen in het magazijn die niet direct met Picqer te maken hebben. Zoals vragen over hoe het magazijn het beste ingericht kan worden.

We proberen de klant zoveel mogelijk zelfredzaam te maken, zodat bij een soortgelijke vraag in de toekomst het antwoord al bekend is. We proberen zo min mogelijk voor de klant uit te voeren, maar leren de klant juist hoe hij of zij het zelf kan. (Sommige dingen komen maar heel soms voor waarbij het voor ons en voor de klant beter is als wij het even instellen. We zijn echter geen externe medewerker van de klant.)

## Hoe wil je zelf geholpen worden?
We vinden het belangrijk dat we klanten support bieden zoals we het zelf zouden willen ontvangen. Vraag jezelf dus regelmatig af "hoe wil ik in dit geval zelf geholpen worden?"

## Kanalen
Op dit moment geven we alleen actieve support via telefoon (085-3030690) en e-mail (info@picqer.com en hello@picqer.com).

E-mail heeft onze voorkeur. We kunnen meer e-mails verwerken op een dag dan telefoongesprekken, en we hebben bij e-mail meer rust om in 1 keer tot het goede antwoord te komen. Ook kan een klant het antwoord altijd teruglezen.

Onze ervaring is dat als we niet de goede antwoorden geven per e-mail of langzaam reageren, die klanten de volgende keer sneller gaan bellen.

## Doelstellingen
Ons doel is klanten zo goed mogelijk te helpen het beste uit Picqer te halen. Maar ook de reactiesnelheid van support is belangrijk voor de perceptie van kwaliteit bij de klant.

Het streven is om **e-mails binnen 1 uur inhoudelijk te beantwoorden**. We zullen continu kijken wat we kunnen verbeteren om zo dicht mogelijk bij de 100% te komen.

Doelstellingen op dit moment zijn:
- 80% van alle e-mails is binnen 2 kantooruren inhoudelijk beantwoord.
- Binnenkomende telefoongesprekken worden binnen 1 minuut opgenomen.

## Suggesties
Suggesties van klanten zijn erg welkom. Ongeveer 80% van alle verbeteringen aan Picqer, komen door suggesties van klanten. We krijgen echter veel meer suggesties binnen dan we in Picqer kunnen doorvoeren, en suggesties worden soms maanden of jaren later doorgevoerd. Daarom is het belangrijk de verwachtingen goed te managen.

### Wat doen we met suggesties?
Op basis van de richting van Picqer en waar we veel suggesties over krijgen, bepalen we waar we de komende periode aan gaan werken. We kijken niet verder dan de eerst volgende periode. Elke periode heeft een bepaald thema, zoals inkoop of picklijsten. Per thema kijken we welke problemen we willen oplossen en op welke manier we dat gaan oplossen. We kijken daarbij altijd naar de suggesties die er over dat thema zijn ingediend.

We leggen op deze helppagina voor klanten uit wat we met suggesties doen: https://picqer.com/nl/help/artikelen/suggesties.

### Suggesties registreren
De meeste suggesties die klanten doen zullen bij support terecht komen. Het is daarom belangrijk dat support deze zo goed als mogelijk bijhoudt.

Als we suggesties van klanten hebben doorgevoerd, brengt support die klanten op de hoogte van de nieuwe functionaliteit.

### Verwachtingen over suggesties
Voor de meeste suggesties kunnen we niet direct zeggen of we het ooit gaan toevoegen. Daarom kunnen we klanten geen (directe) feedback geven over hun suggestie, tenzij je al gelijk weet dat het ver buiten de scope van Picqer valt.

Het is daarom belangrijk geen verwachtingen te scheppen naar de klant over de ingebrachte suggestie. Het aangeven dat iets een "goed idee" is kan bij een klant al de verwachting scheppen dat het de komende weken wordt toegevoegd.

Het beste is daarom om alleen te vermelden dat de suggestie doorgegeven wordt aan het product team, en dat als we het toevoegen de klant een seintje krijgt.

Daarnaast kunnen we met klanten meedenken over hoe ze hun probleem op dit moment zo goed mogelijk kunnen oplossen. Misschien is er iets via de API, via Excel of via een andere werkwijze mogelijk om de klant al een oplossing te bieden.

## Onboarding
Op het moment dat een webshop voor Picqer kiest, draagt Sales de klant over aan Onboarding. Onboarding begeleidt de klant proactief in het starten en live gaan met Picqer. Hoe beter we klanten in het begin helpen, hoe sneller Picqer de gewenste impact zal bieden bij de klant en hoe minder tijd die klant in totaal van ons zal vragen.

Zaken die we tijdens de onboarding voor klanten kunnen doen:

- Webshop koppelen
- Pakketdiensten koppelen
- Advies geven over barcodescanners en printers
- Controleren of imports goed gaan
- Instellingen goed zetten naar wens van de klant
- Workflows bespreken

Zodra de onboarding compleet is wordt de klant overgedragen aan Support.

## Bugs en kritische bugs
In elke software zitten bugs en soms is een 'bug' een situatie die we niet ondersteunen. Ook kan er een bug zijn die al 2 jaar in Picqer zit en nu pas ontdekt wordt, of een bug die we vandaag gemaakt hebben.

Er is daarom niet 1 harde definitie te maken van wanneer iets een bug is en hoe snel we er wat aan moeten doen.

Grofweg zijn er 3 niveau's aan bugs:

1. **Nieuwe kritische bugs** zijn recent geïntroduceerd (door ons of door updates in externe systemen) en zorgen ervoor dat het kritische bedrijfsproces van (een deel van) onze klanten niet meer werkt. Deze kan support gelijk doorgeven naar de support engineer en er wordt gelijk gestart met het maken van een oplossing. Soms zullen we in deze gevallen ook de statuspagina updaten. Zodra de bug is opgelost brengen we de getroffen klanten direct op de hoogte.
2. **Niet-kritische bugs** hebben op een beperkt aantal klanten invloed of er kan makkelijk omheen gewerkt worden. Deze kunnen recent zijn geïntroduceerd, maar dat hoeft niet. Deze bugs worden binnen een week beoordeeld, waarna er een plan wordt gemaakt worden om deze op te lossen.
3. **Niet ondersteunde situaties** lijken vaak eerst bugs, maar kunnen komen door situaties die we (bewust) niet ondersteunen. Als Picqer hierdoor hard crasht kunnen we zorgen dat hiervoor een nette melding komt in de interface, en daarna kan deze situatie als suggestie worden meegenomen.

## Statuspagina
Als er storingen of kritische bugs zijn in Picqer waar veel klanten van moeten weten, communiceren we dat via onze statuspagina op https://status.picqer.com.

Hier geven we ook updates tijdens de storing.

In Picqer zelf wordt automatisch de melding getoond die we op de statuspagina plaatsen. Hierdoor nemen de vragen op support vaak snel af bij grote problemen zodra we de storing op de statuspagina plaatsen.
